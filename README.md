# Machine Learning for Portfolio Weights Optimization

L’intelligenza artificiale potrà rivoluzionare il modo in cui investiamo? 
La mia tesi espone la possibilità dell’utilizzo in maniera efficace di algoritmi di machine learning per affrontare una delle sfide più complesse affrontate dagli investitori: l’ottimizzazione di un portafoglio finanziario.

La Modern Portfolio Theory ha fornito le basi per affrontare il tema del bilanciamento di rischio e rendimento di un portafoglio, necessario per ottenere performance elevate. 
L’avvento dei big data e i nuovi progressi nel campo dell’intelligenza artificiale introducono inoltre nuove opportunità per trasformare radicalmente le metodologie di allocazione degli asset all’interno di un portafoglio di investimenti.  Le operazioni di risk management e di gestione del portafoglio, prima effettuate da persone umane, vengono progressivamente affidate ad algoritmi automatici.

Nel mio studio ho voluto approfondire l’implementazione di algoritmi di machine learning per l’ottimizzazione dei pesi da attribuire agli strumenti finanziari che costituiscono un portafoglio. 
Per valutare i risultati ottenuti, ho confrontato le performance dei portafogli costruiti con tecniche di machine learning con le performance di un portafoglio equal-weighted formato dai medesimi strumenti finanziari.

La tesi è suddivisa in 4 capitoli principali. 
Nel 1^ capitolo ho introdotto l’obiettivo di studio e ho illustrato una panoramica delle recenti applicazioni del machine learning in materia di portafogli finanziari. Il 2^ capitolo fornisce le conoscenze teoriche in materia di investimenti finanziari, metriche di rischio e di rendimento, portafogli finanziari e Modern Portfolio Theory (Markowitz, 1952). Nel 3^ capitolo presento delle applicazioni pratiche dei modelli di machine learning per l’ottimizzazione del portafoglio, illustrando i dati di input e di output utilizzati e le tipologie di modelli implementate. Infine, nel 4^ capitolo fornisco una sintesi dei risultati ottenuti, suggerendo possibili sviluppi futuri di approfondimento.
